---
title: Relacja z wizyty w Bricks&Figs - nowym muzeum minifigurek LEGO® w Polsce
author: rybeusz
date: 2023-04-23 08:00:00 +0100
categories: [Ciekawostki]
tags: [lego, muzeum, ciekawostki]
image: /assets/posts/2023-04-23/IMG_3795.JPEG
preview_image:
    path: /assets/posts/2023-04-23/IMG_3795.JPEG
    alt: Minifigurki
comments: true
---

W Krakowie właśnie otwarto klimatyczne muzeum minifigurek LEGO® z kolekcją liczącą 12000 ludzików i masą rzadkich zestawów!
Miałem okazję zjawić się tam w dzień otwarcia i postanowiłem podzielić się relacją z tego miejsca 😉

Planowałem pojawić się tam zaraz przy inauguracji, czyli o 10.00 rano, jednak wyszło mi jak zwykle, a więc byłem na miejscu około godziny 14.00 🙃
W sumie dobrze że tak się stało, od jednego z założycieli dowiedziałem się że była ogromna kolejka, a ludzie którzy przyszli na otwarcie czekali dwie godziny. Ja tego nie uświadczyłem, ale ruch był spory.

## Sklepik
Po wejściu do budynku trafiamy od razu do sklepu, można w nim zaopatrzyć się w nowe klocki i bilety. Co jednak ciekawe, w gablotach są wystawione MISB-y, czyli nieotwarte stare zestawy warte sporą sumę pieniędzy. Znajdziecie tam prawdziwe perełki, westernowe zestawy, piraci, Harry Potter i tak dalej 😉 Z rozmowy dowiedziałem się że nie są na sprzedaż, ale jest to możliwe w przyszłości.
W końcu kto chciałby się rozstać z taką kolekcją?

W zamian za to, mamy pełno figurek do kupienia, ceny w porównaniu z bricklinkiem są bardzo przystępne. Widziałem parę trubadurów CMF[^cmf] z serii 22, kosztowali po 20 zł, gdzie średnia cen rynkowych to 23 zł. Nieźle jak na stacjonarny sklep, prawda?

W sklepikowym barku można zaopatrzyć się w napoje, kawę, jakieś batony, a potem wygodnie usiąść przy stolikach z minifigurkami zalanymi żywicą. Bardzo fajny patent, niestety niektóre z nich zostały zrobione nieprofesjonalnie, i widać dużo bąbelków. Zdjęć wam oszczędzę.

Dodatkowo, po prawej stronie od wejścia znajduje się też przeogromna ścianka z klockami na wagę! Są posegregowane kolorami a wybór jest niesamowity. Moją uwagę zwróciła masa ludzi którzy stali z tymi kubeczkami i wybierała co lepsze klocki :D I nie były to dzieci, oj nie.

<div class='images-gallery'>
    <img style='' src='/assets/posts/2023-04-23/IMG_3806.JPEG' alt='Gablota z zestawami retro'/>
    <img style='' src='/assets/posts/2023-04-23/IMG_3808.JPEG' alt='Zestaw 7424'/>
    <img style='' src='/assets/posts/2023-04-23/IMG_3807.JPEG' alt='Zestaw 7424'/>
    <img style='' src='/assets/posts/2023-04-23/IMG_3803.JPEG' alt='Zestaw 7424'/>
</div>

## Muzeum
Gdy już zakupimy bilet w automacie, można wejść do samego muzeum, głównej atrakcji. W korytarzach czekają gablotki z dużą ilością minifigurek, są podzielone tematycznie i przy każdej z nich znajdziemy informacje o serii i latach w których dane ludziki występowały. Kolekcjonerzy, fani i dzieci będą zachwyceni. Znajdzie się coś z każdej tematyki, nawet LEGO® Friends. Jedyne czego mi brakowało to wyraźnego oddzielenia CMF-ów[^cmf] na konkretnie serie.

![Rycerze](/assets/posts/2023-04-23/IMG_3762.JPEG){: width="972" height="589" }
_Słynny czarny rycerz, często towarzyszył mi w dzieciństwie._

![Gremliny](/assets/posts/2023-04-23/IMG_3756.JPEG){: width="972" height="589" }
_Gremliny jako LEGO®? Nawet nie wiedziałem że coś takiego istnieje. Zestaw nr 71256._

![Power Miners](/assets/posts/2023-04-23/IMG_3783.JPEG){: width="972" height="589" }
_Znajdą się figurki nawet z serii Power Miners._

![CMF](/assets/posts/2023-04-23/IMG_3802.JPEG){: width="972" height="589" }
_Zabawnie ustawiony ork z najnowszej serii CMF-ów[^cmf]._

W dalszej części sali jest wydzielona przestrzeń na najcenniejsze zbiory w kolekcji. Znajdują się tu figurki które były dostępne tylko na specjalnych wydarzeniach i rzadkie skarby związane z LEGO®. Kolekcja robi piorunujące wrażenie, jednak czasami brakuje opisów więc niewtajemniczeni mogą nie docenić wartości okazów.

![Specjalna sala](/assets/posts/2023-04-23/IMG_3781.JPEG){: width="972" height="589" }
_W tej części muzeum znajdziemy same perełki._

![Kosmita](/assets/posts/2023-04-23/IMG_3772.JPEG){: width="972" height="589" }

![Stan Lee](/assets/posts/2023-04-23/IMG_3771.JPEG){: width="972" height="589" }

![Mr Gold](/assets/posts/2023-04-23/IMG_3777.JPEG){: .w-25 .left}

Jest też i słynna figurka Mr. Gold która została wyprodukowana jedynie w pięciu tysiącach egzemplarzy jako część 10 serii CMF[^cmf]. Była to jedna z najrzadszych minifigurek wyprodukowanych przez LEGO®, co spowodowało istny szał wśród kolekcjonerów. Szukali jej ponoć nawet sami sprzedawcy w sklepach 😂 W każdym opakowaniu z minifigurką Mr. Golda znajdował się kod, który umożliwiał wydrukowanie specjalnego certyfikatu ze strony LEGO® oraz zaznaczenie na mapie świata miejscowości, w której ludzik został znaleziony. Dzisiejsze ceny tej minifigurki zaczynają się od 20.000 złotych w górę! Prawdziwy rarytas i hańba dla LEGO®, pojawiły się oskarżenia o promowanie hazardu a firma nigdy więcej nie powtórzyła takiej akcji.

![C3P0](/assets/posts/2023-04-23/IMG_3770.JPG)
_Znajdują się też limitowane figurki C3P0. Zgadza się, jest ich tam więcej :)_

Oprócz minifigurek znajdują się też UCS-y[^ucs] z Gwiezdnych Wojen i rzadsze zestawy. Jest też przyciągający jak magnes świąteczny X-WING który był rozdawany pracownikom LEGO®. Jego wartość rynkowa to ok. 3000 zł. Niestety stał zapieczętowany w pudełku, jednak jeśli planujesz się wybrać do muzeum, to mam dobrą wiadomość, złożyli go 😉

![AT-AT](/assets/posts/2023-04-23/IMG_3744.JPEG){: width="972" height="589" }
_Można na własne oczy zobaczyć, jak AT-AT prezentuje się w całej swojej okazałości i mocy :D_

![Taj-Mahal](/assets/posts/2023-04-23/IMG_3754.JPG)

![Maersk](/assets/posts/2023-04-23/IMG_3755.JPEG){: width="972" height="589" }

![Trains](/assets/posts/2023-04-23/IMG_3798.JPEG){: width="972" height="589" }
_Znalazły się nawet legendarne pociągi, marzyłem o nich za dzieciaka gapiąc się w katalogi._

## Podsumowanie
#### Atrakcje
W dzień otwarcia można było pobawić się w szukanie minionków w gablotach, trzeba było znaleźć ich 5 a w całym muzeum było ich aż 7.
Jeśli Ci się udało, można było wylosować czapkę, mi szczęście nie dopisało, ale dostałem magnes na lodówkę z piratem :D
![Minionek](/assets/posts/2023-04-23/IMG_3765.JPEG){: width="972" height="589" }

#### Winiarnia
W obiekcie dodatkowo powinna znajdować się winiarnia 🍷 Tak, alkohol i klocki 😄 Jest o tym wspomniane na oficjalnej stronie i to właściwie tyle. Nie znalazłem tego miejsca w muzeum, chociaż wydaje mi się, że jest ono przy ścianie z klockami na wagę. Mignęło mi, gdy ktoś stamtąd wychodził. Ogólnie zdaje się to być dziwnym połączeniem, szczególnie że przewijają się tam dzieci, ale dla starszych kolekcjonerów i pasjonatów to będzie idealne miejsce na schadzki. O ile będzie dostępne publicznie.

#### Ścianka
Jeśli chodzi o klocki na wagę, kosztują 30 zł za 100 gram. Przy ściance są kubki do których można pakować wybrane przez siebie części LEGO®. Wybór jest ogromny. Czy się opłaca? To zależy, niedługo zrobię osobny wpis podsumowujący moje zakupy.

#### Bilety
Dorosły: 36 zł  
Dziecko: 26 zł  
Rodzina 2+2: 98 zł  
Rodzina 2+3 : 118 zł    
Rodzina 2+4: 138 zł    
Grupy: 20 zł/osoba (min 10 osób)    

#### Lokalizacja
Muzeum znajduje się przy ulicy Henryka Dąbrowskiego 20 w Krakowie, na Zabłociu. Bardzo dobra lokalizacja, bez problemu można dotrzeć tramwajem. Otwarte jest od godziny 10.00 do 20.00 cały tydzień, ale poniedziałki są zarezerwowane dla zorganizowanych grup.

## Ocena
Wejście kosztuje całkiem sporo, ale czy warto? Jeszcze jak! Tak olbrzymiej kolekcji minifigurek nie znajdziesz nigdzie indziej w Polsce. Jeśli jesteś prawdziwym fanem LEGO®, będziesz wniebowzięty, jeśli masz dzieci, one będą wniebowzięte. Serdecznie polecam to miejsce i zachęcam do odwiedzin 😄

[Oficjalna strona Bricks&Figs](https://bricksandfigs.pl/)

##### Przypisy
[^cmf]: CMF to z ang. _Collectible Minifigures_. Wydawany co pół roku zestaw 12 minifigurek o różnej tematyce.
[^ucs]: UCS to z ang. _Ultimate Collector Series_. Olbrzymie zestawy w tematyce Gwiezdnych Wojen dla dorosłych fanów.
